# -*- mode: mandoku-view -*-
#+TITLE: 詩傳旁通
#+DATE: 2015-09-23 09:36:46
#+PROPERTY: JUAN 0
<pb:KR1c0029_WYG_000-1a>¶
欽定四庫全書　　　　　　經部三¶
　詩傳旁通　　　　　　　　詩類¶
　　提要¶
　　　　(臣/)等謹案詩傳旁通十五卷元梁益撰益字友直¶
　　　　號庸齋江隂人自署三山者以其先福州人也嘗舉¶
　　　　江浙鄉試不及仕宦教授鄉里以終事蹟附載元¶
　　　　史儒學傳陸文圭傳内朱子詩傳詳於作詩¶
　　　　之意而名物訓詁僅舉大凡蓋是書仿孔賈¶
<pb:KR1c0029_WYG_000-1b>¶
　　　　註䟽證明註文之例凡集傳所引故實一一¶
　　　　引據出處辨柝源委因杜文瑛先有語孟旁¶
　　　　通體例相似故亦以旁通為名其中如聖人¶
　　　　之耦則引西漢書劉歆論董仲舒語見堯於¶
　　　　羹見舜於牆則引後漢書李固傳以明出典¶
　　　　或朱子所未詳者亦旁引諸說以補之如五¶
　　　　緎五總引陸佃之語三單引鄭箋羡卒孔疏¶
　　　　副丁之類亦間有與朱子之說稍異者如頃¶
<pb:KR1c0029_WYG_000-2a>¶
　　　　筐塈之集傳音許器切大雅民之攸暨集傳¶
　　　　音許既切者從陸徳明經典釋文益則引禮¶
　　　　部韻謂許既切者在未韻音餼注云取也許¶
　　　　器切者在至韻音洎作巨至切朱子之音與¶
　　　　禮部韻不同云云是是非非絶不堅持門户¶
　　　　視胡炳文等之攀附髙名言言附合相去逺¶
　　　　矣卷首為類目末一卷則其叙説内一條論¶
　　　　秦造父封趙因録羅泌國姓紀原之文自謂¶
<pb:KR1c0029_WYG_000-2b>¶
　　　　此於詩傳雖無所繫而宋氏有國其姓亦當¶
　　　　知故通之則冗贅之文汗漫無理可已而不¶
　　　　已者也前有至正四年太平路總管府推官¶
　　　　濱州翟思忠序明朱睦㮮授經圖遂以詩傳¶
　　　　旁通為思忠作殊為踈舛今從朱彛尊經義¶
　　　　考所辨(案彛尊所引乃/陸元輔之言)附訂正馬乾隆四十¶
　　　　三年五月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
<pb:KR1c0029_WYG_000-3a>¶
　　　　　　　總　校　官　(臣/)　陸　費　墀¶
<pb:KR1c0029_WYG_000-4a>¶
詩傳旁通原序¶
夫詩六經中之一經也三百篇一言以蔽之曰思無邪¶
六義以該之曰風賦比興雅頌蓋其言之羙惡勸焉懲¶
焉使人各正其性情也自聖人刪之後分而為四曰齊¶
曰魯曰韓曰毛校之三氏獨毛與經合學者多宗之故¶
曰毛詩由漢而唐諸大名儒有傳有箋有䟽有註異焉¶
同焉各成一家至于有宋文公朱先生為之集傳闡聖¶
人之微言指學者之㨗徑上以正國風下以明人倫豈¶
<pb:KR1c0029_WYG_000-4b>¶
但塲屋之資而已哉三山梁先生友直號庸齋搰搰於¶
此昧必欲聞懵必欲解參諸先正問之老宿遇有所得¶
手纂成帙曰詩傳旁通旁通者引用羣經兼輯諸説不¶
泥不僻如易之六爻發揮旁通周流該貫也用功懋矣¶
淑人多矣嗚呼先生可謂温柔敦厚深於詩之教者與¶
至正四年秋九月十三日承直郎太平路摠管府推官¶
致仕𤣥隠居士濵州翟思忠序¶

